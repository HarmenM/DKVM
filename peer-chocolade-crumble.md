# Peer-chocolade crumble
## Ingrediënten
_Voor 4 personen_

### Perenmengsel
- 2 Peren (bijvoorbeeld: Doyenné du Comice of Conference)
- 1 tl Kaneel
- 1 tl Koek- en speculaaskruiden
- Honing

### Crumble
- 50 gram Boter
- 70 gram Bloem + eventueel wat extra
- 50 gram Pure chocolade
- 20 gram Havermout
- 20 gram Notenmix (ongebrande, ongezouten)
- Een snufje zout

## Bereiding
Schil de peren en snijd ze in grove stukken. Leg ze in een ovenschaal en bestrooi ze met kaneel en de koek- speculaaskruiden. Schep het geheel om.

Verwarm de oven voor op 180 graden. Doe de chocolade in een plastic zakje en sla deze in grove stukken met een vleeshamer of deegroller. Vergeet niet om dit op een snijplank te doen, anders krijg je mooie deuken in je aanrechtblad. Hak de notenmix in grove stukjes. Snijd de boter in kleine stukjes. Doe alle ingrediënten voor de crumble in een grote kom en kneed tot een kruimelig deeg. 

Verkruimel het deeg boven de peren in de ovenschaal. Besprenkel de crumble met honing in een zigzaggende beweging.

Doe de crumble 20 à 30 minuten in de oven. Kijk na 20 minuten of er al een mooi bruin korstje is ontstaan. Zo niet, zet de crumble nog een paar minuten in de oven, totdat de perencrumble klaar is. 

Lekker met een bolletje ijs of zoals op de foto met een bolletje slagroom. Klop 250 ml slagroom met 8 gram vanillesuiker of gewone suiker. Niet te zoet, een ideale tegenhanger voor de zoete crumble.
