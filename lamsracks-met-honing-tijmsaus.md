# Lamsracks met honing-tijmsaus
## Ingrediënten
_Voor vier personen_

- Lamsracks
- 5 el Honing
- 30 gram Boter
- 100 ml Rode wijn
- 250 ml Vleesfond
- 3 el port (optioneel)
- 1 bosje verse tijm
- Gedroogde chilipeper of gewone peper
- Zwarte peper
- Zout
- Maizena

- Zilverfolie
- Kerntemperatuur thermometer

## Bereiding
Snijd de lamsracks schoon en bewaar de afsnijdsels. Wikkel om ieder botje een beetje zilverfolie. Smeer eventueel het zilverfolie in met wat olijfolie, zodat het folie niet aan de botten blijft plakken. 

Doe wat olijfolie in een pan. Bak de afsnijdsels van de lamsracks. Blus af met het vleesfond en de wijn. Voeg de takjes tijm toe; houd wel wat apart voor het vlees en de garnering van de saus. Laat voor een deel inkoken. Voeg de chilipeper toe. Passeer de saus door een zeef. Hak wat tijmblaadjes fijn en doe een deel in de saus.

Verwarm de oven voor op 200 graden Celsius. Meng het andere deel van de gehakte tijmblaadjes met een eetlepel honing en wat peper en wat zout. Verwarm een koekenpan met wat boter en/of olijfolie. Braad de lamsracks kort aan. Zodat ze een mooie kleur krijgen, maar niet teveel garen. Haal de lamsracks uit de pan en smeer in met het honingmengsel. Doe wat van het vet uit de pan in een ovenschaal en smeer de ovenschaal hier mee in. Leg de lamsracks in de ovenschaal en steek de thermometer in het vlees.

Zet de ovenschaal in de voorverwarmde oven en bak tot een kerntemperatuur van 55 graden. Haal de lamsracks uit de oven en wikkel in zilverfolie en laat een tijdje rusten. 

Verwarm de saus en voeg de boter toe. Meng in een schaaltje de maizena met wat water en voeg toe aan de saus. Laat de saus koken en binden tot de gewenste dikte.

Haal de lamsracks uit het folie en snijd de lamsracks tussen de botten in mooie koteletten. Leg op het bord en giet de saus eroverheen.

## Credits
[Dit recept is gebaseerd op een recept van ricenpat op Mijnreceptenboek](http://www.mijnreceptenboek.nl/recept/hoofdgerechten/vlees/lamsrack-in-honing-tijmsaus.html)
