# Eendenborst met bosbessensaus
## Ingrediënten
_Voor vier personen_

### Marinade
- 200 ml Rode wijn
- 100 ml Rode port
- 50 ml Crème de Cassis
- 1 takje Rozemarijn
- 3 el Olijfolie
- Naar smaak peper en zout

### Overige
- 4 Eendenborstfilets
- 50 gram Roomboter
- 4 el Bosbessenjam
- 100 gram Bosbessen
- 1 el Maizena

## Voorbereiding
Het lekkerste is om een dag van tevoren te beginnen. Snijd langs de randen het overtollige vet weg en snijd in het resterende vel de eendenborstfilets met een scherp mes een ruitmotief. Bak de afsnijdsels van het vet even aan in een koekenpan. Breng de ingrediënten voor de marinade aan de kook en voeg het aangebakken vet toe. Laat de marinade even koken. Passeer de marinade door een zeef en laat hem afkoelen. Leg de eendenborsten in een kom en giet de marinade er overheen. Laat de eendenborsten een nacht marineren in de koelkast.

## Bereiding
Haal de eendenborstfilets ongeveer een half uur voor het bereiden uit de koelkast en dep ze droog met keukenpapier. Verhit een beetje boter in een koekenpan en bak hierin de drooggedepte eendenborstfilets even aan op beide zijdes.

Verwarm de oven voor op 180 graden. Gebruik bij voorkeur een kerntemperatuurthermometer. Dit maakt dat je de juiste garing te pakken hebt, zonder gedoe, opensnijden of gokken. Leg de eendenborst in de oven totdat hij een kerntemperatuur van 53 graden heeft. Het is mijn ervaring dat hij in de kern bij het nagaren eerder warmer wordt dan kouder, dus het is zaak om niet te voorzichtig te zijn met de temperatuur. Heb je geen thermometer? Doe hem dan 10 minuten in de oven.

Haal de eendenborst uit de oven en wikkel in zilverfolie en leg 10 minuten weg. Dit maakt dat de sappen tot rust komen in het vlees.

Schenk 200 milliliter marinade in een pan, voeg de bosbessenjam toe. Breng de saus aan de kook. Snijd de boter in stukjes en roer door de saus heen. Voeg naar smaak wat peper en zout toe. Meng de maizena met wat water en voeg toe aan de saus. Voeg op het laatste moment de bosbessen toe. Het gevaar van dit te vroeg doen is dat ze al helemaal tot gort worden gekookt. Dat komt het mondgevoel niet ten goede.

Snijd het vlees na het rusten in mooie stukken en leg op het bord. Giet de saus er omheen en een beetje er overheen. 

Lekker met gekaramelliseerde spruitjes en aardappelen uit de oven.

## Credits
[Dit recept is gebaseerd op een recept van amcsnijders op Smulweb](http://www.smulweb.nl/recepten/1064490/Eendenborst-gemarineerd-in-rode-wijn-en-creme-de-cassis-met)
