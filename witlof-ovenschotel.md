# Witlof-ovenschotel
## Ingrediënten
Voor vier personen

- 3 Stronken witlof
- 450 gram Voorgekookte aardappelschijfjes (zelf koken of zelf kopen)
- 300 gram Rundergehakt
- 1 Rode ui
- 4 el Provençaalse kruiden
- 2 tl Nootmuskaat
- 2 el Mosterd
- 2 Teentje knoflook
- 3 el Balsamicoazijn
- 1 tl Cayennepeper
- Snufje zout
- 150 ml Melk
- 1 Ei
- 125 ml Crème fraîche
- 2 tl Kurkuma
- Geraspte kaas

## Bereiding
Verwarm de oven voor op 200 graden / hete lucht 180 graden. Vet een ovenschaal in.

Verwijder de bittere delen van de witlof en snijd de rest in repen. Snijd de rode ui in reepjes. Rul het gehakt in een wokpan. Omdat het gerecht in de oven gaat, hoeft het niet compleet doorbakken te zijn. Bak de ui even mee. Voeg de witlof toe en zet even aan. Hierbij geldt eveneens: het moet nog een tijd in de oven, dus te ver doorbakken komt de smaak en het mondgevoel niet ten goede.

Pers in een kommetje de knoflook. Voeg hieraan de provençaalse kruiden, de nootmuskaat, de mosterd, de balsamicoazijn en de cayennepeper toe. Meng door elkaar en voeg toe aan de pan met witlof.

Meng in een kom de melk, het ei, de crème fraîche, wat zout en de kurkuma. Klop totdat er een egale massa zonder klontjes is ontstaan.

Bedek de bodem van de ovenschaal met de helft van de aardappelschijfjes. Stort het witlofmengsel in de ovenschaal en bedek het geheel met de andere helft van de aardappelschijfjes. Giet het melkmengsel eroverheen. Bestrooi met de geraspte kaas. Zet 35 minuten in de oven.
