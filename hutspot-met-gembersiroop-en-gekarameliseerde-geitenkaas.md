# Hutspot met gembersiroop en gekarameliseerde geitenkaas
## Ingrediënten
_Ingrediënten voor 4 personen_

- 500 gram Aardappelen
- 500 gram Worteltjes
- 260 gram Ui
- 75 ml Gembersiroop
- 200 gram Zachte geitenkaas
- Verse koriander of gedroogde uit potje
- Peper
- Zout

## Bereiding
Snijd de wortel in kleine reepjes en snijd de ui in stukken (of maak het je zelf makkelijk en kook een zak voorgesneden wortel en ui). Schil de aardappelen en snijd in middelgrote stukken. Doe de aardappelen in een ruime pan en voeg een snuf zout toe. Kook de aardappelen 10 minuten. Doe hierna de wortel en de ui bij de aardappelen in de pan en breng weer aan de kook. Kook nogmaals 10 minuten. Giet af.

Verwarm de grill en snijd de geitenkaas in dunne plakjes. Stamp de hutspot. Stamp het niet te fijn, zodat het geen prutje wordt. Voeg 60 ml gembersiroop en een gedeelte van de koriander toe. Schep om in de pan. Voeg naar smaak peper toe. Doe het mengsel in een ingevette ovenschaal. Leg de plakjes geitenkaas op de hutspot. Besprenkel de geitenkaas met de overgebleven gembersiroop en bestrooi het geheel met de rest van de koriander. Doe nog wat peper over de ovenschotel.

Grill op de hoogste stand de ovenschotel ongeveer 6 minuten totdat de geitenkaas gekaramelliseerd is.
