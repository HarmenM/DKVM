# Appeltaart-roomijs
## Ingrediënten
**Voor ca. 1,1 liter ijs**

- 250 gram Slagroom
- 250 gram Volle melk
- 90 gram Suiker
- 90 gram Eierdooier
- 1 Vanillestokje of vanille-extract om 500 ml smaak te geven


- 2 Granny Smith-appels
- 15 gram Roomboter
- 2 el Citroensap
- 2 tl Kaneel
- 30 gram Rozijnen
- 10 gram Suiker


- 25 gram Blanke amandelen
- 30 gram Amandelspijs (optioneel)

## Bereiding
### Vanillecustard
Klop de eidooiers. Doe de slagroom, melk, suiker en vanillemerg of -extract in een pan met een dikke bodem en verwarm al roerend totdat de suiker is opgelost. Voeg al kloppend een beetje van het mengsel bij de dooiers om de temperatuur van de dooiers te laten stijgen. Voeg langzaam de dooiers toe aan de pan en verhit al roerend tot maximaal 80 graden.

Laat op laag vuur op 80 graden indikken. Blijf goed roeren. Als de custard de juiste consistentie heeft, haal van het vuur af en passeer eventueel door een zeef. Je weet of het de juiste consistentie heeft als je een streep trekt en de streep blijft staan.

Laat terugkoelen tot koelkasttemperatuur.

### Vullingen
Wel de rozijnen en dep droog. Schil de appels en snijd in kleine blokjes van een halve centimeter. Doe wat citroensap in een mengkom en vermeng met de appelstukjes. Voeg de kaneel, suiker en de rozijnen toe. Verhit een koekenpan en doe het mengsel in de pan. Laat even aanbraden. Voeg de roomboter toe en laat karameliseren. Haal van het vuur af  en laat het mengsel terugkoelen tot koelkasttemperatuur.

Hak de blanke amandelen. Verhit een droge koekenpan en rooster de amandelen totdat ze lichtbruin zijn. Roer en schud goed om verbranding te voorkomen. Haal nadat ze de juiste kleur hebben meteen uit de pan en zet apart.

Brokkel het amandelspijs in kleine stukjes.

### IJs bereiden
Bereid het ijs volgens de instructies van de ijsmachine. Voeg de custard toe aan de ijsmachine. Wanneer deze een wat dikkere consistentie krijgt, voeg dan beetje bij beetje het appelmengsel, de amandelen en het spijs toe.

## Credits
Dit recept is gebaseerd op een recept uit Altijd IJs van Marleen Visser.
