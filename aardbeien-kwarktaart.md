# Aardbeien-kwarktaart
## Ingrediënten
_Voor een springvorm van 24 cm_

### Biscuit
- 5 Eieren
- 110 gram Bloem
- 35 gram Maizena
- 120 gram Suiker
- 8 gram Vanillesuiker

### Kwark
- 9 gram Agar-agar
- 500 gram Kwark
- 250 gram Aardbeien (Diepvries)
- 125 gram Frambozen (Diepvries)
- Sap van 2 sinaasappels
- 250 ml Slagroom

### Mascarpone crème
- 250 gram Mascarpone
- 125 ml Slagroom
- 2 el Suiker

### Overige
- 250 gram Verse aardbeien voor de rand en eventueel garnering bovenop

## Bereiding
### Biscuit
Mix de eieren, de suiker en de vanillesuiker in tien minuten met de mixer schuimig en luchtig. Zeef de bloem en de maizena en spatel dit er voorzichtig doorheen. Bekleed de springvorm aan de onderkant en zijkant met bakpapier. Tip: smeer de springvorm aan de zijkant met een natte vinger in, zodat het bakpapier makkelijk blijft plakken. Giet het beslag in de springvorm en bak in 30-35 minuten gaar op 180 graden. Laat de biscuit afkoelen en snijd hem hierna doormidden in twee lagen.

### Aardbeien en het kwarkmengsel
Bekleed de zijkanten van de springvorm weer met bakpapier. Doe eventueel een stuk bakpapier ook op de onderkant zodat je makkelijk de taart van de bodem af kunt trekken (tip voor de mensen die geen taartschep hebben). Leg één van de twee biscuit-lagen in de springvorm.

Halveer de aardbeien. Haal de kroontjes van de aardbeien af. Halveer genoeg aardbeien om de gehele rand van de taart te bekleden. Bekleed de rand met de aardbeien. Zorg dat ze goed tegen de rand zijn geplakt, zodat er straks geen kwark tussen de aardbei en de rand komt. Snijd de rest van de aardbeien in stukjes voor garnering en decoratie. Bij het snijden van aardbeien kan het zijn dat je stukjes wegsnijd die niet mooi genoeg zijn voor decoratie. Gooi dit niet weg, maar verwerk dit in het kwarkmengsel.

Weeg je lege steelpannetje (en schrijf het getal op). Dit is nodig om straks te weten hoeveel agar-agar er nodig is. Pers twee sinaasappels uit, passeer het door een zeef en giet het sap in het pannetje. Pureer de aardbeien en de frambozen, passeer de puree door een zeef en voeg de puree toe aan de steelpan. Weeg weer je pannetje en trek beide getallen van elkaar af. Nu weet je hoeveel fruitmengsel je hebt. Tel hier 750 gram (500 gram kwark + 250 gram slagroom) bij op. Deel dit getal door 150 en je hebt de hoeveelheid agar-agar.

Weeg deze hoeveelheid agar-agar af (ca. 9 gram). Voeg toe aan het fruitmengsel en roer goed door. Breng voorzichtig aan de kook, terwijl je goed roert. Roer totdat alle agar-agar is opgelost en er geen klontjes zijn. Haal daarna de pan van het vuur en laat langzaam een beetje terugkoelen.

Klop in een aparte kom de slagroom stijf. Meng het fruitmengsel met de kwark totdat er een egale massa ontstaat. Gebruik een staafmixer om er een luchtige massa van te maken. Spatel de slagroom erdoor heen.

Giet het kwarkmengsel in de springvorm. Zet de taart in de koelkast. Leg na een kwartiertje - als de taart al wat is opgesteven - de tweede biscuit op de taart, zodat deze goed aansluit. Dek af met een folie.

### Mascarponeroom
Meng de slagroom met twee eetlepels suiker en klop de slagroom stijf. Roer in een apart bakje de mascarpone een beetje los. Spatel voorzichtig de slagroom door de mascarpone. Roer niet te lang, want anders wordt de crème te slap.

## Decoreren
Haal de taart als de kwark is opgestijfd uit de koelkast. Haal de springvorm los en zet de taart op een bord. Smeer de mascarponeroom op de taart en decoreer de taart verder af met de resterende aardbeien, eventueel slagroomtoefjes of ander fruit.

## Credits
[Toen ik deze taart begon te bakken heb ik qua uiterlijk en recept de mooie kwarktaart van Laura's Bakery als voorbeeld gebruikt. Van daaruit ben ik flink wezen sleutelen aan het recept.](http://www.laurasbakery.nl/aardbeien-kwarktaart-met-mascarpone-creme/)
