# Gevulde Kiprolletjes in Honing-Ketjapsaus
## Ingrediënten
### Honing-ketjapsaus
- 5 Kipfilets
- 5 el Honing
- 3 el Mosterd (Grof – Zaanse of Groninger, etc.)
- 1 Citroen / citroensap
- 6 el Ketjap Manis
- 1 el Maizena

### Vulling
- Rozijnen
- Tijm
- Rozemarijn
- Notenschaafsel (Walnoten, hazelnoten en amandelen)

## Bereiding
Meng de honing, ketjap en mosterd met elkaar en voeg hierbij het citroensap toe, zodat het geheel een uniforme saus wordt.

Snijd de kipfilets in de lengte door, zodat er twee dunne langwerpige plakken filet ontstaan. Leg de plakken naast elkaar. Wikkel de kipfilets in vershoudfolie of stop ze in een plastic zakje. Maak de filets plat met de deegroller of sla ze plat met een koksmes, totdat ze dun genoeg zijn om opgerold te worden. Verwijder vervolgens het folie.

Bestrooi de kipfilets met het notenschaafsel en rozijnen. Bestrooi de filets vervolgens met de rozemarijn en de tijm.

Rol de kipfilets op en zet de filetrol vast met een cocktailprikker. Leg hierna de kiprolletjes in een ovenschaal. De schaal hoeft niet te worden ingevet. Giet de saus bij de rolletjes in de ovenschaal. Besprenkel de rolletjes, zodat de saus erin kan trekken. Laat de kipfilet een aantal uur marineren in de koelkast. Verwarm de oven op 180 graden. Zet de schaal circa 30 tot 40 minuten in de oven.

Haal de ovenschaal uit de oven en leg de filetrolletjes op een voorverwarmd bord of warmhoudplaat. Dek het geheel af met zilverfolie.

Giet de saus over in een pannetje. Meng één eetlepel maizena met twee eetlepels water tot een papje. Breng de saus aan het koken. Giet geleidelijk het maizenapapje bij de saus en roer dit totdat de gewenste dikte is bereikt.
